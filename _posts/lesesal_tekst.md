---
title: 'WRITING: Töddel text'
excerpt: 'A text written in the second edition of Töddel'
coverImage: '/assets/blog/lesesal_tekst/lesesal_cover.png'
date: '2023-10-24T05:35:07.322Z'
author:
  name: Elias Trana
  picture: '/assets/blog/authors/logotriangle.png'
ogImage:
  url: 'assets/blog/authors/logo.png'
tags:
  - Code

---


## Töddel: Ruttet kriger

#### **WORK:** STUDENT VOLUNTEER

“Er du redd for å dø?” - sier jeg med en øredøvende og altoppslukende øyekontakt. Øynene mine har et nettverk av kanaler, utallige stier og veier, blodsprengte røde veier - som alle peker mot mine vidåpne pupiller. Disse pupillene graver dypere og dypere inn i det som kun kan defineres som min største fiende. “Ikke noe særlig” - svarer personen med en hoverende nonchalanthet som indikerer at dette ikke kommer til å ende fredelig. Vi har begge hånden vår grepet fast i toppen av stoffet på kontorstolen. Vi står posisjonert som om vi poserer for et familiebilde med favorittbarnet vårt i midten, med hver vår hånd på skulderen til dette setet. Jeg føler teksturen til plastikken under stoffet, mens jeg begraver fingrene mine dypere og dypere inn i seteryggen. Begge Douchebagene våre står plassert ved hver side av bordet, opplent mot hver sitt ben av pulten. Selv om den andre personen har en større modell, har jeg en nyere utgave, så det nulles ut umiddelbart. Det tas ikke til betraktning engang, totalt irrelevant.

Jeg setter ned Redbull-boksen på pulten, og trekker et søtt smil for å vise dominans. Dette er mitt bord. Den andre personen setter ned sin boks også. Dette er ikke min første rodeo, for å si det sånn. Det den andre personen ikke vet, er at min boks er tom. Selvfølgelig er den det, klokken er halv 5 om morgenen. Men dette vet bare jeg. Den andre personen vet ikke at jeg bløffer. Kortene mine er ubrukelige, magasinene er tomme.

Takket være minusgradene ute har vi begge på oss over 4 ytterplagg. Siden det er min plass må jeg naturligvis legge alle disse plaggene over ryggen på stolen. I det jeg legger ytterplagget mitt på stolryggen og skal til å ta av meg neste plagg, legger den andre personen sitt ytterplagg over jakken min. Helt fra første møte har jeg enda ikke brutt øyekontakten, og øynene mine begynner å uttrykke sporadiske rykninger og spasmer. Sammen, i en slags harmonisk dans, fletter vi klesplaggene våre annenhver helt til vi tilslutt ender med en 8 klesplagg-høy stabel som balanserer på stolryggen til en stusselig lesesal-kontorstol. Stolen balanserer bare på de 3 bakerste hjulene, utrolig sårbar.

Den er ikke det eneste sårbare foran meg. Siden alle plaggene henger på stolen, er armleddene til den andre personen totalt udekket. De er åpne og ubeskyttet, og jeg er ikke vond å be. Jeg stikker raskt hånden ned i lommen, finner frem en refleks jeg fikk fra en DNB-stand under teknologimessen noen uker tidligere, bretter den ut, og smacker personen så hardt jeg klarer rett på det åpne håndleddet. En tåre renner ned øyet, men jeg får ingen andre reaksjoner. Vi holder fortsatt begge to fast i stolen. Jeg endte bare opp med å øke den allmenne trafikksikkerheten, tenker jeg ergerlig til meg selv.

I det du leser dette står jeg her enda. Konseptet “tid” har forsvunnet fra min eksistens. Jeg er i et med omgivelsene rundt meg, og eksisterer ikke som noe mer enn sammensatte atomer i et uendelig univers. Jeg har fortsatt et håp om å få lest litt før jeg stikker hjem og lager meg litt middag, men jeg må se det ann litt.






